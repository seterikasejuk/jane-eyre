# Bab 1

Hari itu, tiada kemungkinan untuk keluar bersiar-siar. Sememangnya kami telah pergi bersiar-siar di kebun bunga pada pagi hari; tetapi sejak waktu makan malam (Puan Reed akan mempercepatkan waktu makan apabila tiada tetamu), angin sejuk musim salju telah membawa bersama awan yang suram dan hujan yang sangat lebat, yang membuang segala kemungkinan untuk melakukan aktiviti di luar rumah.

Aku suka akan keadaan itu: Aku tidak pernah gemarkan berjalan jauh, terutama di tengah hari yang dingin: apa yang tidak menyenangkanku adalah pulang ke rumah dalam kesamaran cahaya malam, dengan jari-jemari sejuknya menggigit, dan hati yang pedih dengan teguran dari Bessie, misi di rumah itu, dan ditundukkan dengan kesedaranku tentang kekurangan rupa parasku berbanding dengan Eliza, John dan Georgiana Reed.

Eliza, John dan Georgiana sedang mengelilingi mama mereka di ruang tamu: dia sedang berbaring di atas sofa di tepi perdiangan, bersama anak-anak kesayangannya (buat masa ini tiada yang bergaduh atau menangis), dia kelihatan betul-betul bahagia. Dia telah meminggirkan diriku dari menyertai mereka; dia berkata, "Dia kesal kerana perlu meminggirkan diriku. Tapi sehingga dia dapat mendengar laporan Bessie, dan melihat dengan matanya sendiri, bahawa aku berusaha dengan sesungguhnya untuk mencapai personaliti yang lebih suka bergaul dan akhlak yang baik, suatu sifat yang lebih menarik dan elok—lebih bijak, jujur dan semula jadi—dia perlu meminggirkan diriku dari kumpulan yang hanya menempatkan kanak-kanak yang bersyukur dan bahagia."

"Apa yang Bessie kata saya telah lakukan?" aku bertanya.

"Jane, saya tak suka orang yang kepoh dan banyak tanya; lagipun, tidak baik budak kecil bercakap dengan orang tua seperti itu. Duduk diam-diam; sampailah awak boleh bercakap dengan baik, jangan cakap apa-apa."

Ruang makan bersambung dengan ruang tamu, aku menyelinap masuk ke sana. Terdapat rak buku di situ: dengan segera aku dapati diriku menggenggam sejilid buku, memastikan ia perlu disimpan kembali bersama dengan gambar-gambar. Aku memanjat tingkap untuk duduk di situ: menyilangkan kakiku, seperti orang Turki; dan, menarik tirai merah sehingga hampir menutupi tingkap. Aku kini duduk bersimpuh di tempat keramat.

Lipatan tirai merah pekat itu menghalang pandangan ke sisi kananku; di kiriku ialah kaca jernih yang melindungiku, tetapi tidak memisahkanku dari hari November yang suram. Sekali-sekala, ketika sedang menyelak buku, aku memerhati cuaca di tengah hari itu. Dari jauh ku lihat kanvas yang dipenuhi kabus dan awanan; halaman rumput berbasahan dan pohon renek yang ditewaskan ribut, bersama hujan yang tidak henti-henti di samping angin kencang yang bertiup kuat.

Aku kembali melihat buku di tanganku—Sejarah Burung British oleh Bewick: cetakan timbul itu tidak begitu ku ambil berat; namun begitu, ada sesetengah muka pengenalan, walau aku seorang anak kecil, tidak boleh dibiarkan begitu saja. Ia bercerita tentang burung laut; yang mendiami tanjung dan batu yang sunyi; di pesisiran pantai Norway, di mana pulau kecil bertaburan di selatannya, di Lindesnes atau dipanggil juga Naze, di Cape Utara—

"Lautan Utara berpusar hebat,
Mengelilingi pulauan terbuka yang bersedih
Thule yang menjauh; Atlantik mendekat
Mengisi ruang dihambat ribut Hebrides."

Aku tidak dapat lepas dari memerhatikan pantai redup di Lapland, Siberia, Spitzbergen, Nova Zembla, Iceland, Greenland, dengan "seluas kawasan Zon Artik, rantau sedih yang suram itu,—takungan air yang beku bersalji, di mana ladang ais hasil dari berkurunnya musim salju, berkaca-kaca di ketinggian Alpine, melingkari galah-galah yang semakin menambah berkali ganda kedinginan salju." Di alam yang menyeramkan ini, aku membentuk ideaku sendiri: bayangan, seperti semua tanggapan yang tidak difahami sepenuhnya yang sering berlegar-legar di kepala anak-anak kecil, namun peliknya, mengagumkan. Perkataan di muka-muka pengenalan ini bersambung dengan vignet seterusnya, dan memberi makna kepada batu yang berdiri sendirian di lautan yang berombak besar dan bersemburan itu; perahu rosak yang terdampar di pantai sunyi; bulan yang dingin dan mengerikan melihat di celah-celah kepulan awan ke arah bangkai kapal yang baru tenggelam.

Aku tidak pasti sentimen apa yang menghantui kawasan gereja yang sunyi, dengan batu nisan yang berukir; pagarnya, dua pokoknya, kaki langit yang rendang, dilingkari dinding yang pecah, dan bulan sabit yang baru terbit, menandakan sudah tiba waktu malam.

Kedua kapal itu pegun di lautan yang tenang, yang aku percayai sebagai momok lautan.

Aku hanya membaca sekali imbas kisah penjahat mengendong bungkusan pencuri di belakangnya: satu cerita yang menakutkan.

Begitu juga benda bertanduk hitam yang terletak di atas batu, memerhatikan dari jauh orang ramai yang mengelilingi sebuah tempat pelaksanaan hukuman gantung.

Setiap gambar menceritakan sesuatu; suatu misteri untuk pemahamanku yang masih cetek dan perasaanku yang tidak sempurna, namun masih menarik: menariknya seperti kisah yang kadang-kala diceritakan Bessie di petang musim salji, apabila anginnya baik; dan apabila dia membawa meja besinya ke tempat perdiangan bilik bermain, dia membenarkan kami duduk di atasnya, dan ketika dia bangun dengan memakai hiasan kain renda Puan Reed dan mengedutkan bibir topi malamnya, dia menceritakan kepada kami bait-bait cinta dan pengembaraan dari kisah-kisah dongeng dan balada lain; atau (kemudiannya di waktu dewasa aku mendapati) dari tulisan Pamela, dan Henry, Earl dari Moreland.

Dengan Bewick di lututku, aku terasa bahagia: bahagia dengan caraku sendiri. Aku tidak risau apapun kecuali gangguan, yang datang lebih cepat dari aku mahukan. Pintu ruang makan terbuka.

"Hoi! Puan Mope!" kedengaran suara lantang John Reed; kemudian dia berhenti: dia mendapati bilik itu kosong.

"Dekat mana pula dia ni!" dia menyambung. "Lizzy! Georgy! (memanggil adik-beradik perempuannya) Joan tak ada dekat sini: beritahu mama dia dah keluar pergi main hujan—teruk betul!"

"Nasib baik aku tarik langsir tadi," aku berfikir; aku berharap sangat dia tidak menjumpai tempat persembunyianku: John Reed tidak dapat mencari aku pun; pandangan atau pemerhatiannya tidak begitu cekap; namun Eliza yang hanya menjengukkan kepala di pintu terus berkata--

"Dia dekat tepi tingkap agaknya, Jack."

Aku segera bangun, takut pabila terbayang Jack menyeretku keluar.

"Kau nak apa?" aku bertanya, takut-takut.

"Cakap, 'Awak nak apa, Tuan Reed?'" ialah jawapan yang diberikannya. "Aku nak kau datang sini;" dia duduk di kerusi beralas tangan, dengan gerak tangan yang mengarahkanku untuk mendekati dan berdiri di hadapannya.

John Reed budak sekolah berumur empat belas tahun; empat tahun lebih tua dariku yang berumur sepuluh tahun: dia agak besar dan kuat bagi umurnya, dengan kulit yang comot dan kusam; garis wajah yang dalam di muka yang lebar, anggota badannya berat dan kakinya besar. Dia orangnya tamak dan gelojoh pada makanan menyebabkannya sering sakit dan matanya menjadi malap tidak bercahaya dan pipinya lembik. Sepatutnya dia sekarang berada di sekolah; tapi mamanya membawanya pulang untuk sebulan dua, "kerana kesihatannya tidak begitu baik." Encik Miles, guru sekolahnya, meyakinkan bahawa kesihatannya akan bertambah baik sekiranya kek dan gula-gula dikurangkan dari dihantar dari rumah; tapi hati ibu tidak boleh mempedulikan pendapat yang keras sebegitu, dan lebih yakin bahawa kesihatan John berkurangan atas sebab banyak bekerja dan mungkin juga rindukan rumah.

John tidak begitu kisah tentang ibu dan adik-beradiknya, namun memiliki rasa tidak suka kepadaku. Dia membuli dan menghukumku; bukan dua tiga minggu sekali, mahupun sekali dua dalam sehari, tetapi terus-menerus: setiap saraf dalam diriku takut akannya, dan setiap cubitan dagingku mengecut bila dia datang dekat denganku. Ada ketika aku bingung dengan ketakutan yang aku rasa, kerana aku tidak boleh berbuat apa tentang ancaman atau perlakuannya; pembantu-pembantu rumah tidak suka menyinggung tuan mudanya dengan menyebelahiku, dan Puan Reed membutakan mata dan memekakkan telinga tentang ini: dia tidak pernah melihat anaknya memukulku atau mendengar dia membuliku, walau kini kadang-kadang dia lakukannya apabila Puan Reed berada di situ, tetapi lebih kerap di belakang mamanya.

Sudah terbiasa patuh kepada John, aku mendekati kerusinya: dia habiskan lebih kurang tiga minit menjelirkan lidahnya ke arahku sejauh mungkin tanpa mencederakan lidahnya sendiri: aku tahu dia akan pukulku, dan ketika sedang takut memikirkannya, aku tidak boleh tahan geli hati melihat perawakannya yang hodoh dan menjelikkan itu. Aku tidak tahu sama ada dia boleh baca atau tidak raut wajahku; tanpa isyarat, tanpa kata, dia terus memukulku dengan tiba-tiba dan kuatnya. Aku terhuyung-hayang, dan dalam ketika ingin menstabilkan tubuhku, aku berundur setapak dua ke belakang dari kerusinya.

"Itu sebab kau biadab dan menjawab mama tadi," katanya. "dan kau licik sangat menyorok belakang langsir, dan berani tengok aku macam tu, tikus!"

Sudah terbiasa didera John Reed, aku tidak ada idea untuk membalasnya; apa yang utama adalah bagaimana aku boleh tahan pukulan yang pasti menyusul maki-hamunnya.

"Apa kau buat dekat belakang langsir tu?" dia bertanya.

"Baca buku."

"Mana bukunya."

Aku kembali ke tingkap tadi dan mengambil buku yang baru ku baca.

"Kau tak ada hak nak ambil buku kami; kau ni melukut di tepi gantang, mama kata; kau tak ada duit; bapa kau tak tinggal satu sen pun untuk kau; kau patutnya mengemis, bukannya tinggal di sini dengan anak orang budiman macam kami, makan semeja dengan kami, dan pakai baju dari duit mama. Sekarang aku akan ajar kau sebab geledah rak buku aku: sebab itu aku punya; semua benda dalam rumah ni aku punya, atau beberapa tahun lagi akan jadi milik aku. Pergi berdiri dekat pintu sana, jangan dekat dengan cermin dan tingkap."

Aku hanya menurut, mula-mula tidak tahu niatnya; tetapi apabila aku melihatnya mengangkat dan menyeimbangkan buku itu dan berdiri dengan gaya seperti ingin membalingnya, tanpa sedar aku menjerit ketakutan: namun begitu, tidak cukup cepat; buku itu sudah pun terbang mengenaiku dan aku rebah dengan kepalaku terhantuk ke pintu dan terluka darinya. Luka itu mula berdarah, sakitnya menusuk: perasaan gerunku sudah memuncak; perasaan lain pula yang timbul.

"Kau kejam dan jahat!" aku berkata. "Kau macam pembunuh—mandur kejam—macam maharaja Rom!"

Aku pernah membaca Sejarah Rom oleh Goldsmith, dan ada pendapatku sendiri tentang Nero, Caligula, dan lainnya. Aku juga telah membandingkan mereka dengan dunia nyata yang tidak perlu aku sebutkan dengan lantang.

"Apa! Apa!" dia menjerit. "Dia cakap macam tu dekat aku? Kau dengar tak, Eliza dan Georgiana? Patut tak aku bagitahu mama? Tapi mula-mula—"

Dia berlari meluru kepadaku: aku merasakan cengkamannya pada rambut dan bahuku: seperti sedang dirasuk. Aku memang memandangnya sebagai seorang yang zalim, sebagai pembunuh. Setitik dua titisan darah ku rasakan mengalir ke leherku, terasa menyengat penderitaanku: apa yang aku rasakan ini mengatasi ketakutanku, dan aku seperti kalut dan cemas. Aku tidak tahu apa aku perbuat dengan tanganku, tapi dia memanggilku "Tikus! Tikus!" dan terus melolong. Dia sudah mendapat pertolongan: Eliza dan Georgiana telah pun berlari mendapatkan Puan Reed, yang telah naik ke atas: dia sekarang sudah berada di situ, diikuti Bessie dan pembantunya, Abbot. Kami dipisahkan: aku terdengar suara berkata—

"Aduh! Aduh! Kenapa cakap macam tu pada Tuan John!"

"Siapa pernah tengok orang yang dirasuk macam ni!"

Kemudian Puan Reed datang—

"Bawa dia masuk bilik merah, kunci dia dekat dalam." Empat tangan memberkasku dan aku diseret ke tingkat atas.


