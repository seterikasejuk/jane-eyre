# Bab 2 - Jane Eyre

Aku melawan sepanjang jalan: satu perlakuan baru, dan situasi yang menambah tanggapan buruk Bessie dan Cik Abbot terhadapku. Hakikatnya, aku bukan orang yang penting selain kepada diriku sendiri; atau luar dari diriku sendiri, seperti orang Perancis akan katakan: aku sedar setingkah penentangan dariku akan membuatku mendapat hukuman pelik-pelik, dan seperti seorang hamba yang memberontak, aku nekad hingga terdesak untuk berbuat apa sahaja.

"Pegang tangan dia, Cik Abbot: dia macam kucing gila."

"Malulah! Malulah sikit!" teriak pembantu rumah Puan Reed. "Tak baik bertingkah macam tu, Cik Eyre, memukul lelaki muda, anak orang yang menjaga kebajikan awak! Tuan muda awak."

"Tuan! Dia bukan tuan saya. Saya ni pembantu rumahkah?"

"Bukan; awak lagi rendah dari pembantu rumah, sebab awak tak berbuat apa-apa untuk menyara diri sendiri. Duduk, dan fikir apa yang awak dah buat."

Mereka sudah pun berjaya membawaku masuk ke bilik merah itu seperti yang diarahkan Puan Reed, dan mendudukkan ku di atas sebuah bangku: naluriku adalah untuk bangkit darinya seperti spring; dua pasang tangan dengan pantas menahanku.

"Kalau awak tak duduk diam, awak akan kena ikat," kata Bessie. "Cik Abbot, pinjamkan kain pengikat kaki awak; dia akan koyakkan saya punya."

Cik Abbot berpaling untuk membuka ikatan kain yang melilit kaki gemuknya. Pabila merasa diri bakal diikat, rasa malu mula menerpa, merangsang diriku untuk bertindak.

"Jangan tanggalkannya," aku menjerit; "Saya takkan bergerak lagi."

Dengan jaminan itu, aku melekapkan tanganku ke tempat duduk.

"Jangan berani-berani," kata Bessie; apabila dia yakin aku mula berdiam, dia meleraikan pegangan tangannya dariku; kemudian dia dan Cik Abbot berdiri dengan menyilangkan tangan, melihatku dengan pandangan penuh rahsia dan sangsi seolah-olah meragui kewarasanku.

"Dia tak pernah buat perangai macam tu sebelum ni," akhirnya Bessie berkata, menoleh ke arah Abigail.

"Tapi dia memang ada kecenderungan macam tu," itu jawapannya. "Saya selalu bagitahu Puan pandangan saya tentang dia, dan Puan setuju dengan saya. Dia ni budak licik: saya tak pernah jumpa budak perempuan usia sebegini yang banyak muslihatnya."

Bessie tidak menjawab; namun tidak menunggu lama dengan berkata kepadaku--

"Awak kena sedar, Cik, awak di bawah tanggungan Puan Reed: dia jaga awak: kalau dia halau awak keluar, awak kena pergi rumah orang miskin."

Tiada apa yang aku mampu balas mendengarnya: itu bukan perkara baru untukku: ingatan pertamaku tentang hidup ini dibayangi oleh kata-kata seperti itu. Peringatan tentang diriku ditanggung orang sudah menjadi irama yang samar-samar di telingaku: sangat menyakitkan dan meremukkan hati, tetapi cuma separuh yang boleh ku dengar. Cik Abbot menurut sama:

"Dan awak tak sepatutnya menganggap diri awak sama taraf dengan Cik-Cik Puan Reed dan Tuan Reed, sebab Cik Puan sangat baik untuk benarkan awak dibesarkan dengan mereka. Mereka akan dapat duit yang banyak, manakala awak tak akan dapat apa-apa: awak kena merendahkan diri awak, dan cuba untuk menyenangkan mereka."

"Apa yang kami cakap adalah untuk kebaikan awak juga," Bessie menambah, nadanya tidak garang, "awak patut cuba untuk jadi orang yang berguna dan menyenangkan, kemudian, mungkin awak akan bahagia di sini; tapi kalau awak ikut perasaan dan biadab, saya pasti, Cik Puan akan halau awak keluar."

"Lagipun," kata Cik Abbot, "Tuhan akan hukum dia: Mungkin Dia akan memanahnya ketika dia buat perangai, dan kemudian mana dia nak pergi? Jom, Bessie, kita biarkan dia di sini: Saya tak harapkan apa-apa daripada dia. Berdoalah, Cik Jane, bila awak bersendirian; sebab kalau awak tak bertaubat, sesuatu yang buruk akan turun dari serombong ini dan bawa awak pergi."

Mereka keluar, menutup pintu dan menguncinya.

Bilik merah itu merupakan kamar bersegi empat yang jarang diduduki orang, mungkin tidak pernah, melainkan ramai tetamu datang ke Gateshead Hall dan memerlukan banyak bilik untuk menampung mereka: namun kamar itu antara yang terbesar dan terindah sekali di rumah agam itu. Ranjangnya disokong oleh tiang besar diperbuat dari mahogani, digantung bersama langsir damask berwarna merah pekat, yang terletak seperti khemah di tengahnya; dua jendela besar, dengan tirai yang sentiasa tertutup, dihiasi kalungan bunga dan kain tirai bercorak yang sama; permaidaninya berwarna merah; meja di hujung katil dilindungi alas berwarna kemerahan; dindingnya berwarna coklat muda lembut bercampur dengan sedikit merah jambu; almari, meja solek, kerusi segalanya berona gelap berkilat dari mahogani tua. Dari semua ini, tilam-tilam dan bantal-bantal di atas katil dengan warna putih bersinar bersusun tinggi, yang dilindungi alas cadar putih salju dari Marseilles. Kurang menonjol ialah kerusi malas di sisi katil yang berkusyen, juga berwarna putih, bersama alas kaki di hadapannya; melihatnya, kurasakan kerusi itu seperti takhta yang pucat.

Bilik ini terasa dingin kerana jarang dinyalakan api; suasananya juga senyap kerana jauh dari bilik permainan dan dapur; takzim kerana jarang dimasuki orang. Pembantu rumah hanya datang pada hari Sabtu, untuk mengelap cermin dan perabot yang mengumpulkan habuk selama seminggu: Puan Reed sendiri, sekali-sekala, akan mengunjungi bilik itu untuk memeriksa barangan di dalam laci di suatu almari, di mana tersimpan pelbagai helaian kertas, peti kecil permatanya, dan potret suaminya yang sudah meninggal dunia; dan di dalam wasiat itu terdapat bibit rahsia tentang bilik merah itu—jampi yang menjadikan bilik itu begitu sunyi walau dengan keagungannya.

Sudah sembilan tahun Encik Reed meninggal dunia: di dalam kamar inilah dia menghembuskan nafasnya yang terakhir; di sini jasadnya diletakkan untuk penghormatan terakhir; kerandanya dibawa oleh pengurus mayat; dan sejak dari hari itu, suasana pentakdisan yang suram menyelubungi bilik itu dan menghalangnya dari sering dimasuki orang.

Tempat dudukku, di mana Bessie, dan Cik Abbot yang penuh kebencian itu, membiarkan ku terpaku, ialah bangku otoman yang terletak berhampiran serombong marmar; katil bilik terletak berdekatan denganku; di kananku ialah almari gelap yang tinggi, dengan bayangan redup terputus-putus dari kilauan badannya; di kiriku ialah tingkap kedap bunyi; cermin kaca di antaranya menambah keindahan katil dan bilik itu. Aku tidak pasti sama ada mereka telah mengunci pintu; dan apabila aku berani untuk bergerak, aku bangun dan pergi memeriksa. Ah, ya!: tiada penjara yang lebih kukuh. Untuk kembali, aku harus melintas cermin kaca itu, tanpa sengaja aku terpesona untuk melihat dan menghayati pandangannya. Semuanya lebih dingin dan gelap dalam rongga pandangan itu dari dunia nyata: dan susuk aneh yang kecil di situ memandangku, dengan wajah dan tangan yang putih menambah kekelaman, dan mata bercahaya bergerak-gerak di kala benda lain bergerak, memiliki kesan seperti roh yang sebenar: aku fikir ia seperti momok kecil yang separa pari-pari dan anak syaitan, cerita Bessie di petang hari yang keluar dari lembah hijau yang sunyi, dan menerjah pengembara yang terlewat. Aku kembali ke bangkuku.

Kepercayaan tahyul menguasaiku di saat itu; tapi belum lagi masa untuknya menang: darahku masih lagi hangat; perasaan hamba yang memberontak masih mencengkam diriku dengan kesakitan yang dalam; aku perlu memuhasabah diri dalam-dalam sebelum kembali ke masa kini yang penuh dengan perasaan kecut.

Segala perbuatan zalim John Reed, segala sikap acuh tak acuh dan bangga adik-beradiknya, segala ketidakpedulian ibunya, segala berat sebelah dari pembantu rumah, menerpa mindaku yang terganggu seperti lapisan hitam di dalam perigi yang keruh. Kenapa aku sering menderita, sering dibuli, sering dituduh, terus-menerus dikutuk? Kenapa aku tidak menyenangkan orang lain? Kenapa tidak berguna untuk mencuba membuat sesiapa pun menyukaiku? Eliza yang keras kepala dan pentingkan diri sendiri, dihormati. Georgiana yang mengada-ngada dan baran, sangat busuk hati, suka melawan dan kurang ajar, disayangi semua. Kecantikannya, pipinya yang merah dan rambut emas kerintingnya, seperti memberi kesenangan kepada sesiapa yang melihatnya, dan membayar pampasan atas segala kesalahannya. John tidak pernah dihalang apatah lagi dihukum; walau dia mematahkan leher merpati, membunuh anak buruk merak, melepaskan anjing kepada biri-biri, memetik buah dari tanaman berlingkar, dan merosakkan tunas tanaman yang paling enak di dalam rumah pemulihan: dia juga memanggil ibunya "perempuan tua,"; kadang-kala mencerca kulitnya yang gelap, seperti dirinya sendiri; secara terang-terangan mengabaikan permintaannya; bukan sekali dia mengoyak dan merosakkan pakaian sutera ibunya; dan dia masih lagi "sayangnya". Aku tidak berani berbuat apa kesalahan: aku berusaha melaksanakan setiap tugasku; dan aku dipanggil nakal dan menyusahkan, masam muka dan licik, dari pagi ke siang, dan siang ke malam.

Kepalaku masih terasa sakit dan berdarah akibat terjatuh dan pukulan yang aku terima tadi: tiada siapa yang menegur John kerana memukulku sewenang-wenangnya; dan kerana aku telah melawannya untuk mengelakkan pukulan lebih dahsyat, aku dihenyak dengan pelbagai kritikan.

"Tak adil!-tak adil!" mindaku berkata, dipaksa oleh rangsangan kuasa akibat penyeksaan yang semakin bercambah walau sementara: dan Tekad, sama-sama tertekan, menghasut dan merancang satu pelan aneh supaya dapat lepas dari penindasan yang tidak dapat ditahan lagi—berlari jauh, atau sekiranya tidak dapat dilakukan, tidak makan atau minum lagi, sehinggalah aku mati.

Betapa gelisahnya jiwaku pada tengah hari yang suram itu! Betapa kacaunya mindaku, dan hatiku semuanya memberontak! Tapi dalam kegelapan, dalam kejahilan yang teramat, perang minda bergelojak! Aku tidak dapat menjawab soalan dari dalam diriku yang tidak putus-putus—mengapa aku menderita; sekarang, dari jauh—aku tidak akan cakap sudah berapa tahun berlalu, aku dapat melihatnya dengan jelas.

Aku orang asing di Gateshead Hall: aku bukan siapa-siapa di situ; aku tiada persefahaman dengan Puan Reed atau anak-anaknya, atau orang yang dipilihnya. Mereka tidak sayang kepadaku, malahan, seperti sedikitnya kasihku kepada mereka. Mereka tidak akan dapat melihat dengan kasih sayang benda yang mereka tidak dapat merasakan simpati dalam kalangan mereka; benda asing, berbeza perangai; satu benda yang tidak berguna, tidak menguntungkan mereka atau menambah kenimatan mereka; benda yang menjelikkan, meraikan kuman kemarahan atas layanan mereka dan mencemuh pendapat mereka. Aku tahu sekiranya aku menjadi kanak-kanak yang yakin, bijak, relaks, tekun, kemas, girang—walau banyak bergantung dan tiada kawan—Puan Reed akan lebih terbuka menerima diriku; anaknya akan bermain denganku dan melayanku dengan penuh mesra; pembantu rumah akan lebih kurang cenderung menjadikanku kambing hitam bilik permainan.

Siang hari mula meninggalkan bilik merah itu; sudah melepasi pukul empat, dan tengah hari sudah menghampiri senja yang kelam. Aku mendengar hujan masih memukul jendela di tangga bertalu-talu, dan angin bertiup di dusun belakang dewan; semakin lama aku menjadi kesejukan, dan kekuatanku menipis. Kebiasaan perasaan hina, meragukan diri, tekanan jiwa yang teruk, memadamkan api kemarahanku yang semakin surut. Semua orang mengatakan aku jahat, dan mungkin benar aku jahat; perkara apa yang aku fikirkan selain membiarkan diriku kebuluran sehingga mati? Itu sudah tentu satu jenayah: dan adakah aku layak untuk mati? Atau adakah bilik di bawah pentas di Gereja Gateshead itu tempat yang menarik? Di bilik itu aku diberitahu bahawa Encik Reed dikuburkan; dari sini aku terfikirkan tentang dia dengan ketakutan yang semakin menebal. Aku tidak dapat mengingati dia; tapi aku tahu bahawa dia ialah pak cik kandungku—adik beradik ibuku—dia telah mengambilku ketika aku ditinggal mati ibu bapaku ketika bayi untuk ke rumahnya; dan di saat terakhir hidupnya, dia telah meminta Puan Reed berjanji untuk membesarkanku dan menganggapku seperti anaknya sendiri. Puan Reed mungkin merasakan dia telah mengotakan janjinya; dan aku berani katakan, dia telah melaksanakannya semampu keupayaannya mengizinkannya; tapi mana mungkin dia dapat menyukai orang luar yang berbeza kelas, yang tiada pertalian dengannya, selepas kematian suaminya? Pastinya sangat menjengkelkan untuk dia terikat dengan satu perjanjian berat untuk mengambil tempat sebagai ibu kepada anak asing yang tidak mampu disayanginya, dan melihat makhluk yang tidak menyenangkan secara tetap mengganggu lingkaran keluarganya sendiri.

Satu tanggapan hidap di kepalaku. Aku tidak meragui—tidak pernah meragui—sekiranya Encik Reed masih hidup dia akan melayanku dengan baik; dan sekarang, ketika aku duduk di atas katil putih dan dinding yang melitupi—kadang-kala mataku terpandang cermin berkilau yang malap itu—aku mula mengimbas kembali apa yang aku pernah dengar tentang orang yang sudah mati, tidak senang di dalam kubur mereka akibat permintaan terakhirnya tidak dipenuhi, kembali ke bumi untuk menghukum orang yang berbohong dan menebus orang yang ditindas; dan aku memikirkan roh Encik Reed diganggu oleh kesalahan anak saudaranya, mungkin dia akan meninggalkan tempat semadinya—tidak kira di dalam bilik gereja atau di dunia lain yang menempatkan orang yang sudah pergi—dan duduk bersamaku di dalam kamar ini. Aku menyeka air mataku dan menahan esakanku, takut-takut apa-apa tanda hiba akan membangunkan suara ghaib yang akan memujukku, atau dari kedukaan itu muncul wajah bercahaya, menjengukku dengan kasihan dan hairan. Tanggapan ini, secara teori mendamaikan hati, aku rasakan akan menjadi buruk jika benar-benar terjadi: dengan segala kudratku aku berusaha untuk memadamkannya—aku berusaha untuk cekal. Aku menggelengkan kepala untuk menolak rambut dari mataku, aku mengangkat kepala dan cuba memandang dengan berani di sekeliling bilik yang gelap itu; di kala itu cahaya bersinar di dinding. Adakah, aku bertanya sendiri, cahaya dari bulan memancar masuk di bukaan tirai? Tidak; cahaya bulan tidak bergerak, dan cahaya ini bergerak-gerak; ketika aku memandang, cahaya itu meluncur naik ke siling dan berlegar di atas kepalaku. Sekarang aku dapat meneka jaluran cahaya ini, kemungkinannya, adalah sinaran lembut dari pelita yang dibawa seseorang yang berada di laman: tetapi kemudian, mindaku bersedia untuk dikejutkan, sarafku bergetar kerana kegelisahan, aku merasakan sinaran yang berlegar laju itu menandakan kemunculan lembaga dari alam lain. Hatiku berdegup kencang, kepalaku menjadi panas; suatu bunyi memenuhi telingaku, yang aku tanggapi libasan sayap-sayap; sesuatu seperti dekat denganku; aku tertekan, lemas: kekuatanku berkecai; aku meluru ke pintu dan menggoncang kunci dengan sedaya upaya tenagaku. Derap tapak kaki berlari menghampiri laluan koridor; kunci terpusing, Bessie dan Abbot masuk.

"Cik Eyre, awak sakitkah?" soal Bessie.

"Bisingnya! Mengganggu saya!" Abbot berteriak.

"Keluarkan saya! Biar saya pergi ke bilik permainan!" adalah balasanku.

"Untuk apa? Awak tercedera? Awak ada nampak apa-apakah?" sekali lagi Bessie bertanya.

"Oh, saya nampak cahaya, dan saya ingat hantu akan datang." Sekarang aku sudah pun memaut tangan Bessie, dan dia tidak menarik tangannnya dariku.

"Dia sengaja menjerit," Abbot menyatakan, dengan penuh jelik. "Kuat pula tu jeritannya! Kalau dia memang betul-betul sakit kita boleh maafkan, tapi dia sengaja mahu kita datang ke sini: saya tahu muslihat nakal dia."

"Apa kena semua ni?" kedengaran suatu suara menuntut penjelasan; dan Puan Reed datang dari koridor, topinya terbang bebas, gaun tidurnya menggerisik bising. "Abbot dan Bessie, saya rasa saya dah bagi arahan supaya Jane Eyre dibiarkan di bilik merah ini sampai saya sendiri datang ke mari."

"Cik Jane menjerit kuat sangat, puan," Bessie cuba merayu.

"Lepaskan dia," itu saja jawapannya. "Lepaskan tangan Bessie, budak: awak tak akan boleh keluar dari bilik ni dengan cara macam ni, ingat tu. Saya tak suka tipu helah, lagi-lagi dari budak-budak; adalah tanggungjawab saya untuk awak tahu muslihat itu tak akan berjaya: sekarang awak kena duduk di sini sejam lagi, dan awak cuma boleh keluar kalau awak patuh sepenuhnya dan duduk dengan tenang."

"Oh, mak cik, kasihanilah saya! Maafkan saya! Saya tak boleh tahan—hukum saya dengan cara lain! Saya akan terbunuh kalau—"

"Diam! Saya tak suka bising-bising:" dan tanpa ragu-ragu, dia merasakannya. Aku ialah pelakon hebat di matanya; dia melihatku dengan sesungguhnya seperti racun berbisa, terkutuk, dan penuh muslihat merbahaya.

Bessie dan Abbot sudah pun mengundurkan diri, Puan Reed yang tidak sabar dengan kekalutan dan esak tangisku, dengan tiba-tiba menolak ku ke dalam dan mengunci diriku, tanpa berkata apa-apa. Aku mendengar dia berjalan pergi; dan tidak lama selepas dia berlalu, aku merasakan aku dihinggapi seakan-akan sawan: kegelapan membungkam suasana.


