# Bab 3 - Jane Eyre

Perkara berikutnya yang aku ingati adalah, bangun tidur dengan ingatan seolah-olah telah mengalami mimpi buruk yang menakutkan, dan melihat sinaran merah yang disilangi palang hitam yang tebal. Aku turut mendengar suara yang bercakap dengan bunyi yang lompong seolah-olah ditenggelamkan bunyinya oleh deruan angin atau aliran air: fikiran terganggu, ketidakpastian, dan segala macam perasaan takut mengelirukan diriku. Tidak lama kemudian, aku merasakan seseorang memegangku, mengangkat tubuhku dan membantuku untuk berada dalam keadaan posisi duduk, dengan cara yang lebih lembut dari bagaimana aku pernah dipegang dalam hidupku. Aku merebahkan kepalaku pada bantal atau tangan tersebut, dan terasa senang.

Dalam masa lima minit, rasa kebingungan telah pun lenyap: aku sedar bahawa aku di atas katilku sendiri, dan sinaran merah itu datang dari api bilik permainan. Waktu itu malam: sebatang lilin menyala di atas meja; Bessie berdiri di kaki katil dengan sebuah besen di tangannya, dan seorang lelaki duduk di atas kerusi berhampiran bantalku, membongkok ke arahku.

Perasaan lega tidak dapat untuk ku ungkapkan, perasaan tenang atas perlindungan dan keselamatan, walaupun aku tahu ada orang asing di dalam bilik itu, seorang yang bukan dari Gateshead, dan tidak ada pertalian dengan Puan Reed. Beralih dari Bessie (kehadirannya tidak seperti Abbot, yang aku jauh lebih meluat dibuatnya), aku merenung wajah lelaki itu: aku kenal dirinya; dia ialah Encik Lloyd, seorang ahli farmasi, yang kadang-kala dipanggil Puan Reed apabila pembantu rumah jatuh sakit: untuk dirinya dan anak-anaknya, dia akan memanggil seorang doktor.

"Siapa saya?" lelaki itu bertanya.

Aku menyebut namanya, pada masa yang sama menghulurkan tanganku: dia menyambutnya dan tersenyum sambil berkata, "Kita akan kembali pulih tidak lama lagi." Kemudian dia membaringkanku, dan memberitahu Bessie untuk sangat berhati-hati supaya aku tidak diganggu malam itu. Dia kemudian memberi beberapa lagi arahan, dan berjanji akan menelefon lagi pada besok hari sebelum meninggalkan rumah itu; membuatkan hatiku sedih: aku terasa sangat dilindungi dan seperti memiliki seorang kawan ketika dia duduk di kerusi berhampiran bantalku; dan sebaik sahaja dia menutup pintu, segenap penjuru bilik seakan-akan menjadi gelap dan hatiku hiba: rasa pilu yang tidak terungkap melanda diriku.

"Cik rasa cik mahu tidur?" soal Bessie, agak lembut.

Aku menjawab dengan berhati-hati; kerana aku takuti bait kata seterusnya akan menjadi kasar. "Saya akan cuba."

"Cik mahu minum, atau makan apa-apa?"

"Tidak, terima kasih, Bessie."

"Kalau begitu, saya rasa saya akan masuk tidur, kerana sudah lebih pukul 2 pagi; tapi cik boleh panggil saya sekiranya mahukan apa-apa malam ini."

Kesopanan yang sangat menakjubkan! Membuatkan aku tergerak untuk bertanya satu soalan.

"Bessie, apa kena dengan saya? Apakah saya sakit?"

"Saya rasa cik jatuh sakit, dalam bilik merah sambil menangis; cik akan beransur pulih, saya pasti."

Bessie berlalu pergi ke asrama pembantu rumah yang berdekatan dengan bilikku. Aku terdengar dia berkata—

"Sarah, mari tidur denganku dalam bilik permainan; aku tak berani bersendirian dengan anak itu malam ini: dia mungkin akan mati; sangat aneh melihatnya terkena sawan seperti itu: adakah dia terlihat sesuatu. Cik Puan agak keterlaluan."

Sarah kembali dengannya; mereka berdua berbaring di katil; kedua-duanya saling berbisikan selama setengah jam sebelum tertidur. Aku dapat menangkap beberapa baris perbualan mereka, di mana aku dapat meneka apakah subjek utama perbualan mereka.

"Ada sesuatu melintasi dia, berbaju putih seluruhnya, dan menghilang"—"Seekor anjing hitam yang besar di belakang lembaga itu"—"Ada tiga ketukan kuat pada pintu kamar itu"—"Ada cahaya di laman gereja betul-betul di atas kuburnya," dan seterusnya, dan seterusnya.

Akhirnya kedua-dua mereka tertidur: api dan lilin terpadam. Bagiku, malam yang panjang itu berlalu dengan teruk; telinga, mata, dan minda sama-sama diselubungi ketakutan: ketakutan yang hanya boleh dirasakan oleh kanak-kanak.

Tiada kesakitan yang teruk atau berpanjangan dari peristiwa di bilik merah itu; ia hanya memberi kejutan pada sarafku yang terus dapat aku rasakan kesannya sehingga ke hari ini. Ya, Puan Reed, engkau berhutang padaku sedikit kesan penyeksaan jiwa, tapi aku harus memaafkanmu, kerana engkau tidak mengetahui apa yang kau lakukan: walau membuatkan hatiku pilu, kau rasa kau hanya memperbaiki perangai burukku.

Keesokan harinya pada waktu tengah hari, aku sudah pun bangun dan bersiap, dan duduk diselubungi selendang berhampiran perdiangan di bilik asuhan kanak-kanak. Tubuhku terasa lemah dan letih: tetapi yang paling teruk sekali adalah kesengsaraan mindaku: kesengsaraan yang terus memaksa air mata tanpa tangisan; belum habis aku menyeka sebutir air mata yang turun ke pipi, satu lagi mengalir keluar. Bagaimanapun, aku merasakan aku seharusnya bahagia, kerana tiada satu pun ahli keluarga Reed berada di sini, mereka semua keluar bersama mama mereka menaiki kereta kuda. Abbot juga sedang menjahit di bilik lain, dan Bessie sedang sibuk bergerak dari satu tempat ke tempat lainnya, mengemas mainan dan laci, kadang-kala menegurku dengan kata-kata manis yang jarang ku dengar. Keadaan ini seharusnya menjadi syurga yang aman bagiku, kerana sudah terbiasa dengan hidup yang tidak putus dengan teguran dan kerja keras yang tidak dihargai; namun, hakikatnya, sarafku sudah digegar hinggakan tiada keamanan yang dapat menenangkannya, dan tiada kenikmatan yang dapat membuatnya teruja kembali.

Bessie sudah turun ke dapur, dan membawa bersamanya kuih tart yang diletakkan di atas piring Cina yang dihiasi warna terang, di mana burung dari syurga, bersarang di atas karangan bunga seri pagi dan kuntuman ros, yang biasanya akan membuatkan diriku bersemangat dengan rasa kekaguman; piring yang sering kali aku pinta supaya dibenarkan untukku pegang dengan tanganku supaya dapat ku lihat dengan lebih dekat, namun selalu saja dianggap tidak layak untuk mendapat penghormatan seperti itu. Bekas yang berharga itu kini berada di lututku, dan aku dijemput untuk menikmati kuih berbentuk bulat yang terhidang di atasnya. Tiada guna lagi! Seperti harapan-harapan lain yang tertangguh dan datang ketika sudah terlewat! Aku tidak boleh memakan tart tersebut; dan bulu pelepah burung tersebut, serta warna bunga itu, anehnya seperti semakin pudar: aku meletakkan ke tepi piring dan tart tersebut. Bessie bertanya sekiranya aku mahukan sebuah buku: perkataan "buku" menjadi perangsang serta-merta, dan aku merayu padanya untuk mengambilkan buku Pengembaraan Gulliver dari perpustakaan. Buku itu telah berkali-kali aku bacanya dengan teliti dan senang hati. Aku menganggap buku tersebut sebagai cerita benar dan mencetuskan rasa minat lebih dalam dari kisah-kisah dongeng: seperti bunian yang mencari di celah-celah daun dan bunga pokok puteri, di bawah cendawan-cendawan dan litupan pokok ground ivy, aku telah pun mendapat kesimpulan yang menyedihkan bahawa mereka semua telah pun keluar dari England menuju ke negara tidak bertamadun di mana hutannya liar dan tebal dengan penduduk yang sedikit. Manakala, Lilliput dan Brobdignag pula di dalam kepercayaanku menjadi bahagian kukuh di atas muka bumi. Aku tidak meragui suatu hari nanti, dengan mengembara dan berjalan jauh, aku akan dapat melihat sendiri ladang-ladang kecil, rumah-rumah dan pepohon, orang-orang kerdil, lembu-lembu kecil, kambing biri-biri, serta beburung di alam ini; juga ladang jagung yang setinggi hutan, anjing mastif yang besar, kucing raksasa, lelaki dan perempuan setinggi menara dan lain-lainnya. Namun begitu, ketika jilid yang ku sukai ini diletakkan di tanganku—apabila aku membuka lembarannya, dan cuba mencari keseronokan dari gambar-gambar yang selama ini tidak pernah gagal membuatkanku ceria—yang ku rasakan hanyalah rasa seram dan suram; raksasa-raksasa goblin yang kurus kering, binatang kerdil yang berniat jahat dan anak syaitan yang tiada rasa takut, serta Gulliver seorang pengembara yang kesepian di rantau yang menakutkan dan berbahaya. Aku menutup buku itu, tidak lagi berani membacanya, dan meletakkannya di atas meja bersebelahan dengan tart yang tidak dijamah itu.

Bessie kini telah pun selesai menyapu habuk dan mengemas bilik tersebut. Setelah membasuh tangannya, dia membuka sebuah laci kecil yang penuh dengan carikan kain sutera dan satin, dan mula membikin topi baru untuk anak patung Georgiana. Pada masa yang sama, dia menyanyi: lagunya adalah—

"Pada waktu ketika kita pergi mengembara,
Suatu ketika dahulu."

Aku sudah selalu mendengarkan lagu itu dan sangat suka mendengarnya; kerana Bessie memiliki suara yang lunak,—sekurang-kurangnya itulah yang aku rasa. Tapi kini, walau suaranya masih lunak didengar, aku merasakan melodi tersebut terselit kesedihan yang tidak terungkap. Kadang-kala, ketika sibuk dengan kerjanya, dia menyanyi baris ulangan dengan suara yang sangat rendah dan berpanjangan; "Suatu ketika dahulu" kedengaran seperti nada him pengebumian yang sangat sedih. Dia menyanyikan satu lagi balada yang begitu sayu.

"Kakiku ia sangat lenguh, dan anggota badanku keletihan;
Jalannya panjang, dan gunung-ganang meliar;
Sebentar lagi cahaya malam akan menjadi gelap dan suram
Menerangi jalan anak yatim yang kesusahan.

Kenapa di hantarku jauh dan keseorangan,
Ke padang berlalang dan tempat batu-batan kelabu bertimbun?
Manusia keras hatinya, hanya malaikat berhati mulia
Yang memerhatikan perjalanan anak yatim yang kesusahan.

Namun angin malam bertiup jauh dan lembut,
Tiada awanan dengan cahaya bintang bersinar lembut,
Tuhan menunjukkan rahmat dan perlindunganNya,
Memberi kesenangan dan harapan kepada anak yatim yang kesusahan.

Walau aku jatuh melepasi jambatan yang patah,
Atau sesat di paya kerana cahaya yang menipu,
Aku masih dengan Tuhan yang padanya terdapat janji dan rahmat,
Yang melindungi anak yatim yang kesusahan.

Ada keyakinan bahawa kekuatan sudah cukup untukku,
Walau tempat berteduh dan keluarga dirampas;
Syurga ialah rumah, dan kerehatan tidak akan melemahkanku;
Tuhan sentiasa bersama anak yatim yang kesusahan."


"Cik Jane, janganlah menangis," kata Bessie sebaik saja dia selesai menyanyi. Baik dia katakan saja pada api, "jangan terbakar!" tapi bagaimana dia akan memahami penyeksaan dahsyat yang aku alami? Pada pagi hari, Encik Lloyd datang lagi.

"Apa? Sudah bangun!" dia berkata sebaik sahaja masuk ke bilik permainan. "Misi, bagaimanakah keadaan dia?"

Bessie menjawab dengan mengatakan aku dalam keadaan yang baik.

"Kalau begitu sepatutnya dia kelihatan lebih ceria. Mari sini, Cik Jane: nama awak ialah Jane, bukan?"

"Ya, tuan, Jane Eyre."

"Nampaknya kamu baru saja menangis, Cik Jane Eyre; boleh beritahu saya kenapa? Adakah kamu dalam kesakitan?"

"Tidak, tuan."

"Oh! Saya rasa mungkin dia menangis kerana dia tidak dapat keluar bersama cik-cik yang lain di dalam kendati," Bessie mencelah.

"Pastinya bukan! Dia terlalu tua untuk bersikap keanak-anakan seperti itu."

Aku juga merasakan sebegitu; malah rasa harga diriku tercalar kerana tuduhan yang salah itu, aku menjawab segera, "Saya tidak pernah menangis kerana perkara seperti itu dalam hidup saya: saya benci keluar dengan kereta kuda. Saya menangis kerana saya dalam keadaan sengsara."

"Oh, tolonglah, Cik!" Bessie berkata.

Ahli farmasi yang baik itu kelihatan sedikit keliru. Aku berdiri di hadapannya; dia merenungku lama; matanya kecil dan berwarna kelabu; tidak begitu terang, namun aku berani katakan matanya kelihatan tajam kini: dia memiliki raut wajah yang keras namun rupa yang baik hati.

"Apa yang menyebabkan kamu sakit semalam?"

"Dia jatuh," kata Bessie, sekali lagi memberi pendapatnya sendiri.

"Jatuh! Sekali lagi, seperti seorang bayi! Tidakkah dia pandai berjalan pada usianya? Dia pasti sudah pun lapan atau sembilan tahun."

"Saya ditolak hingga jatuh," merupakan jawapan jujur yang terkeluar dariku kerana rasa dimalukan; "tapi ia tidak membuatkan saya sakit," aku menambah; sementara Encik Lloyd mengambil secubit tembakau sedut.

Ketika dia menyimpan kotak tembakau ke dalam poket weskotnya, bunyi loceng yang kuat berbunyi menandakan waktu makan malam pembantu rumah, dia tahu apa maksudnya itu. "Itu untuk awak, misi," katanya; "awak boleh turun; saya akan beri Cik Jane sedikit khutbah sehingga kamu balik semula."

Bessie mahu kekal di situ, namun dia harus pergi, kerana ketepatan waktu makan adalah peraturan di Gateshead Hall.

"Kamu tidak jatuh sakit kerana terjatuh; jadi, apa yang menyebabkan kamu sakit?" Encik Lloyd bertanya sebaik saja Bessie pergi.

"Saya dikurung di dalam bilik yang berhantu sehingga waktu malam."

Aku melihat Encik Lloyd tersenyum dan berkerut pada masa yang sama.

"Hantu! Kamu memang masih seorang anak kecil lagi! Kamu takut pada hantu?"

"Saya takut dengan hantu Encik Reed: dia meninggal dunia di dalam bilik itu, dan disemadikan sementara waktu di situ. Hatta, Bessie atau sesiapa pun tidak akan masuk ke situ pada malam hari, jika tiada urusan; dan sangat kejam untuk mengurung saya bersendirian tanpa sebatang lilin pun,—sangat kejam sehingga saya rasa saya tak akan lupakannya."

"Merepek! Adakah itu yang membuatkan awak sangat sengsara? Adakah kamu takut sekarang di siang hari?"

"Tidak: tapi malam akan datang kembali tidak lama lagi: dan lagipun,—saya tidak bahagia,—sangat tidak bahagia, kerana hal-hal lain."

"Apakah hal-hal lain itu? Boleh beritahu saya apa di antaranya?"

Aku sangat berkeinginan untuk menjawab dengan sesungguhnya soalan ini! Betapa susahnya untuk menyusun jawapanku! Kanak-kanak boleh merasa, tapi mereka tidak boleh menganalisa perasaan mereka; dan jika sebahagian analisa itu mempengaruhi fikiran, mereka tidak tahu bagaimana mahu meluahkannya dengan kata-kata. Namun, takut dengan kehilangan satu-satunya peluang pertama untuk meluahkan kehibaanku ini, setelah berhenti sejenak, aku berusaha untuk membentuk respons yang ringkas namun benar.

"Antaranya, saya tiada ayah atau ibu, abang atau kakak."

"Kamu ada mak cik dan sepupu yang baik."

Sekali lagi aku berhenti, kemudian dengan gopoh melafazkan—

"Tapi John Reed akan tolak saya, dan mak cik akan kurung saya dalam bilik merah."

Buat kali kedua Encik Lloyd mengeluarkan kotak tembakau sedutnya.

"Kamu tidak rasakah Gateshead Hall ini rumah yang sangat cantik?" dia bertanya. "Adakah kamu tidak bersyukur memiliki tempat tinggal yang sebegini baik?"

"Ini bukan rumah saya, tuan; dan Abbot kata saya tidak berhak berada di sini walau dibanding dengan pembantu rumah."

"Isy! Takkan kamu begitu keanak-anakan sehingga mahu tinggalkan tempat yang indah ini?"

"Jika saya ada tempat lain untuk tinggal, saya akan pergi dengan senang hati; tapi saya tak tidak boleh tinggalkan Gateshead sehinggalah saya dewasa."

"Mungkin kamu boleh pergi—siapa tahu? Kamu ada saudara selain Puan Reed?"

"Saya rasa tidak ada, tuan."

"Tiada saudara dari belah bapa kamu?"

"Saya tak tahu: saya pernah bertanya kepada Mak Cik Reed, dan dia kata mungkin saya ada saudara jauh yang miskin bernama Eyre, tapi dia tidak tahu apa-apa tentang mereka."

"Jika kamu ada saudara seperti itu, adakah kamu mahu pergi kepada mereka?"

Aku berfikir. Kemiskinan kelihatan begitu perit untuk orang dewasa; apatah lagi untuk kanak-kanak: mereka tidak tahu hakikat kerajinan, kerja, dan reputasi baik kemiskinan; mereka hanya mengaitkan perkataan itu dengan baju compang-camping, makanan yang sangat sedikit, besi pengadang api yang tidak berasap, akhlak buruk, dan maksiat yang mengaibkan: kemiskinan bagiku bersamaan dengan kejatuhan martabat.

"Tidak; saya tidak mahu duduk bersama orang miskin," itu jawapanku.

"Tidak mahu, walaupun mereka baik kepada kamu?"

Aku menggelengkan kepala: aku tidak pasti bagaimana orang miskin ada kemampuan untuk jadi manusia yang baik; dan perlu belajar cara mereka bercakap, sikap dan perilaku mereka, serta menjadi tidak berpelajaran, dan membesar menjadi seperti salah seorang wanita miskin yang kadang-kala aku lihat menyusukan anak mereka atau membasuh pakaian di hadapan pintu rumah di kampung Gateshead: tidak, aku tidak cukup hebat untuk membeli kebebasan dengan harga kasta.

"Tapi adakah saudara kamu sangat miskin? Adakah mereka kelas pekerja?"

"Saya tak tahu; Mak Cik Reed kata sekiranya ada, mereka pastinya seperti pengemis: saya tidak mahu mengemis."

"Kamu mahu pergi sekolah?"

Sekali lagi aku berfikir: aku tidak begitu tahu apa sebenarnya sekolah: kadang-kala Bessie berkata sekolah ialah tempat perempuan muda duduk memakai tali leher dan penyokong badan, mereka juga diharapkan berkelakuan sangat sopan dan teratur: John Reed bencikan sekolahnya dan membuli gurunya; tetapi pendapat John Reed bukan panduan bagiku, dan jika cerita Bessie tentang disiplin sekolah (yang didapatinya dari cerita-cerita anak-anak perempuan keluarga tempat dia bekerja sebelum datang ke Gateshead) sebagai agak teruk, ceritanya tentang sesetengah pencapaian yang diraih anak-anak perempuan itu ku rasakan menarik juga. Dia dengan bangga menceritakan lukisan-lukisan landskap dan bunga mereka yang cantik; dan lagu-lagu yang dapat mereka nyanyi dan mainkan, beg duit yang mereka boleh jahit, buku Perancis yang mereka dapat terjemahkan; hinggakan aku bersemangat untuk mengikut jejak mereka apabila ku dengarkannya. Lagipun, sekolah adalah perubahan sepenuhnya: ia pengembaraan yang panjang, dan terpisah sepenuhnya dari Gateshead, satu pintu ke arah kehidupan baru.

"Saya teringin nak pergi ke sekolah," merupakan kesimpulan yang kedengaran dari renunganku.

"Baiklah! Siapa tahu apa akan terjadi?" kata Encik Lloyd seraya bangun dari duduknya. " Anak itu patut dapat perubahan tempat suasana," dia menambah, bercakap dengan diri sendiri; "sarafnya tidak berada dalam keadaan yang baik."

Bessie telah pun kembali; pada masa yang sama kedengaran pedati berputar di atas jalan batu kelikir.

"Adakah itu cik puan kamu, misi?" tanya Encik Lloyd. "Saya mahu bercakap dengannya sebentar sebelum saya pulang."

Bessie menjemputnya masuk ke ruang makan dan menunjukkan jalan. Dalam perbualan antara Encik Lloyd dan Puan Reed, aku rasa, setelah memerhati apa yang terjadi, ahli farmasi itu mencadangkan untukku dihantar ke sekolah; dan tanpa diragui cadangan itu disambut baik; kerana ketika Abbot bercerita dengan Bessie tentang subjek tersebut sewaktu sedang menjahit di bilik permainan pada suatu malam, setelah aku masuk tidur dan mereka menyangka aku telah pun terlelap, Abbot berkata, "Puan berkata dia sangat lega dapat membebaskan diri dari budak yang menjengkelkan dan perengus sepertinya, yang sentiasa nampak seperti sedang memerhatikan semua orang dan ada rancangan licik sedang dirancangnya." Aku merasakan Abbot seperti menyamakan aku dengan Guy Fawkes versi kanak-kanak.

Pada waktu itu jugalah aku mengetahui buat pertama kalinya, daripada perbualan antara Cik Abbot dan Bessie, bahawa ayahku merupakan seorang paderi yang miskin; ibuku berkahwin dengannya walau dengan bantahan rakan-rakannya yang merasakan perjodohan itu tidak sekufu dengannya; datuk Reed ku juga begitu marah dengan ibuku yang tidak menurut kata sehingga dia memotong duit belanja tanpa sesen pun; setelah setahun ibu dan ayahku berkahwin, ayahku terkena demam tifus setelah melawat orang-orang miskin di sebuah bandar perkilangan yang besar di mana terletaknya gerejanya dan juga banyak merebak penyakit itu: ibuku juga dijangkiti ayahku dan kedua-duanya meninggal dunia selang sebulan dari kedua-duanya.

Apabila Bessie mendengar cerita ini, dia mengeluh dan berkata, "Cik Jane pun patut dikasihani, Abbot."

"Ya," Abbot membalas; "kalaulah dia budak yang baik dan cantik, mungkin orang akan rasa belas kasihan pada kepiluannya; tapi orang tak akan peduli dengan kodok kecil seperti dia."

"Benar, tak begitu sedap dipandang," Bessie bersetuju: "biasanya, kecantikan seperti Cik Georgiana akan lebih menyentuh perasaan kalau diikutkan keadaan yang sama."

"Ya, saya sangat suka pada Cik Georgiana!" Abbot jadi bersemangat, menjerit kecil. "Anak comel!—dengan rambut kerintingnya yang panjang dan matanya yang biru, cantiknya warna matanya; macam dilukis!—Bessie, saya teringin nak makan roti bakar dan keju untuk makan lewat malam."

"Saya juga—dengan bawang panggang. Mari, kita turun ke bawah." Mereka pun berlalu pergi.


